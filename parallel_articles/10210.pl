Sabnie ( gromada )
Sabnie – dawna gromada , czyli najmniejsza jednostka podziału terytorialnego Polskiej Rzeczypospolitej Ludowej w latach 1954–1972 .
Gromady , z gromadzkimi radami narodowymi ( GRN ) jako organami władzy najniższego stopnia na wsi , funkcjonowały od reformy reorganizującej administrację wiejską przeprowadzonej jesienią 1954 do momentu ich zniesienia z dniem 1 stycznia 1973 , tym samym wypierając organizację gminną w latach 1954–1972 .
Gromadę Sabnie z siedzibą GRN w Sabniach utworzono – jako jedną z 8759 gromad na terenie Polski – w powiecie sokołowskim w woj .
warszawskim , na mocy uchwały nr VI/10/21/54 WRN w Warszawie z dnia 5 października 1954 .
W skład jednostki weszły obszary dotychczasowych gromad Grodzisk , Sabnie , Stasin , Tchórznica Włościańska i Tchórznica Szlachecka ze zniesionej gminy Sabnie w tymże powiecie .
Dla gromady ustalono 16 członków gromadzkiej rady narodowej .
31 grudnia 1959 do gromady Sabnie przyłączono obszar zniesionej gromady Nieciecz Włościańska ( bez wsi Wyrąb ) oraz wieś Bujały-Gniewosze ze znoszonej gromady Bujały-Mikosze w tymże powiecie .
31 grudnia 1961 do gromady Sabnie włączono wieś Hołowienki ze znoszonej gromady Suchodół Włościański w tymże powiecie ; z gromady Sabnie wyłączono natomiast wsie Nieciecz-Dwór i Kupientyn , włączając je do owej znoszonej gromady Suchodół Włościański .
1 stycznia 1969 do gromady Sabnie włączono obszar zniesionej gromady Kupientyn w tymże powiecie .
Gromada przetrwała do końca 1972 roku , czyli do kolejnej reformy gminnej .
1 stycznia 1973 w powiecie sokołowskim reaktywowano gminę Sabnie .
