Wielopole Skrzyńskie ( gromada )
Wielopole Skrzyńskie – dawna gromada , czyli najmniejsza jednostka podziału terytorialnego Polskiej Rzeczypospolitej Ludowej w latach 1954–1972 .
Gromady , z gromadzkimi radami narodowymi ( GRN ) jako organami władzy najniższego stopnia na wsi , funkcjonowały od reformy reorganizującej administrację wiejską przeprowadzonej jesienią 1954 do momentu ich zniesienia z dniem 1 stycznia 1973 , tym samym wypierając organizację gminną w latach 1954–1972 .
Gromadę Wielopole Skrzyńskie z siedzibą GRN w Wielopolu Skrzyńskim utworzono – jako jedną z 8759 gromad na obszarze Polski – w powiecie dębickim w woj .
rzeszowskim na mocy uchwały nr 19/54 WRN w Rzeszowie z dnia 5 października 1954 .
W skład jednostki wszedł obszar dotychczasowej gromady Wielopole Skrzyńskie oraz przysiółek Nowa Wieś z dotychczasowej gromady Nawsie ze zniesionej gminy Wielopole Skrzyńskie w tymże powiecie .
Dla gromady ustalono 19 członków gromadzkiej rady narodowej .
11 maja 1955 w gromadzie Wielopole Skrzyńskie doszło do tragicznego pożaru w lokalnym kinie , w którym zginęło 58 ( lub według części źródeł 56 ) osób , w tym 38 dzieci , a 20 zostało rannych .
1 stycznia 1956 gromada weszła w skład nowo utworzonego powiatu ropczyckiego w tymże województwie .
31 grudnia 1961 do gromady Wielopole Skrzyńskie włączono obszar zniesionej gromady Glinik w tymże powiecie .
31 grudnia 1969 do wsi Wielopole Skrzyńskie w gromadzie Wielopole Skrzyńskie włączono część przysiółka Nowa Wieś ze wsi Nawsie w gromadzie Nawsie w tymże powiecie .
Gromada przetrwała do końca 1972 roku , czyli do kolejnej reformy gminnej .
1 stycznia 1973 – tym razem w powiecie ropczyckim – reaktywowano gminę Wielopole Skrzyńskie ( od 1999 gmina Wielopole Skrzyńskie znajduje się w powiecie ropczycko-sędziszowskim w woj .
podkarpackim ) .
