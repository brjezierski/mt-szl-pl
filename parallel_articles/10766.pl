Skępe ( gromada )
Skępe – dawna gromada , czyli najmniejsza jednostka podziału terytorialnego Polskiej Rzeczypospolitej Ludowej w latach 1954–1972 .
Gromady , z gromadzkimi radami narodowymi ( GRN ) jako organami władzy najniższego stopnia na wsi , funkcjonowały od reformy reorganizującej administrację wiejską przeprowadzonej jesienią 1954 do momentu ich zniesienia z dniem 1 stycznia 1973 , tym samym wypierając organizację gminną w latach 1954–1972 .
Gromadę Skępe z siedzibą GRN w Skępem ( wówczas wsi ) utworzono – jako jedną z 8759 gromad na obszarze Polski – w powiecie lipnowskim w woj .
bydgoskim , na mocy uchwały nr 24/8 WRN w Bydgoszczy z dnia 5 października 1954 .
W skład jednostki wszedł obszar dotychczasowej gromady Skępe oraz kolonie Kujawy i Zajezierze z dotychczasowej gromady Ławiczek ze zniesionej gminy Narutowo w tymże powiecie .
Dla gromady ustalono 25 członków gromadzkiej rady narodowej .
31 grudnia 1959 do gromady Skępe włączono wsie Wioska , Żagno , Józefkowo , Pokrzywnik i Jarczewo oraz miejscowości Kierz , Stara Baba , Łachita i Narutowo ze zniesionej gromady Wioska , a także wsie Huta , Obóz i Ławiczek ze zniesionej gromady Huta , w tymże powiecie .
31 grudnia 1961 do gromady Skępe włączono obszar zniesionej gromady Łąkie oraz część wsi Chodorążek o powierzchni 62,32 ha ( 9 gospodarstw rolnych ) z gromady Karnkowo w tymże powiecie .
1 stycznia 1969 do gromady Skępe włączono obszary zniesionych gromad Kukowo i Wólka w tymże powiecie ; z gromady Skępe wyłączono natomiast sołectwo Lubówiec o ogólnej powierzchni 643 ha , włączając je do gromady Karnkowo w tymże powiecie .
Gromada przetrwała do końca 1972 roku , czyli do kolejnej reformy gminnej .
1 stycznia 1973 w powiecie lipnowskim reaktywowano zniesioną w 1932 roku gminę Skępe ( istniejąca w latach 1932–54 gmina Skępe składała się z samego Skępego ) .
