Sędziszów ( gromada )
Sędziszów – dawna gromada , czyli najmniejsza jednostka podziału terytorialnego Polskiej Rzeczypospolitej Ludowej w latach 1954–1972 .
Gromady , z gromadzkimi radami narodowymi ( GRN ) jako organami władzy najniższego stopnia na wsi , funkcjonowały od reformy reorganizującej administrację wiejską przeprowadzonej jesienią 1954 do momentu ich zniesienia z dniem 1 stycznia 1973 , tym samym wypierając organizację gminną w latach 1954–1972 .
Gromadę Sędziszów z siedzibą GRN w Sędziszowie ( wówczas wsi ) utworzono – jako jedną z 8759 gromad na obszarze Polski – w powiecie jędrzejowskim w woj .
kieleckim , na mocy uchwały nr 13b/54 WRN w Kielcach z dnia 29 września 1954 .
W skład jednostki weszły obszary dotychczasowych gromad Sędziszów , Piła-Chrusty , Gródek i Sosnowiec ze zniesionej gminy Sędziszów oraz osada fabryczna Tarnia z dotychczasowej gromady Swaryszów ze zniesionej gminy Mstyczów w tymże powiecie .
Dla gromady ustalono 27 członków gromadzkiej rady narodowej .
31 grudnia 1959 do gromady Sędziszów przyłączono obszar zniesionej gromady Pawłowice , wieś Zielonki i kolonię Grązów Wodzisławski ze zniesionej gromady Zielonki oraz wieś Gniewięcin i kolonię Gniewięcin ze zniesionej gromady Gniewięcin .
1 stycznia 1969 do gromady Sędziszów przyłączono wsie Swaryszów , Szałas i Tarnawa ze zniesionej gromady Tarnawa .
Gromada przetrwała do końca 1972 roku , czyli do kolejnej reformy gminnej .
1 stycznia 1973 reaktywowano gminę Sędziszów .
