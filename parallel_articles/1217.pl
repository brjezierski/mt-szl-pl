Atak na Wyspę Wężową
Atak na Wyspę Wężową – dwa ataki przeprowadzone na Wyspę Wężową podczas inwazji na Ukrainę .
Pierwszy przez wojska rosyjskie 24 lutego , a drugi przez wojska ukraińskie 30 czerwca 2022 roku .
Tło .
Wyspa Wężowa jest małą wyspą położoną 50 kilometrów od południowego wybrzeża Ukrainy , na Morzu Czarnym .
W sierpniu 2021 roku prezydent Ukrainy Wołodymyr Zełenski zorganizował konferencję prasową na wyspie , podczas której powiedział : „ Ta niewielka wyspa , podobnie jak reszta naszego terytorium , jest ziemią ukraińską i będziemy jej bronić z całych sił ” .
Przebieg .
24 lutego 2022 , pierwszego dnia rosyjskiej inwazji na Ukrainę , ukraińska państwowa straż graniczna ogłosiła około 18:00 czasu lokalnego , że wyspa od wczesnych godzin popołudniowych została zaatakowana przez rosyjskie okręty marynarki wojennej .
Krążownik rakietowy „ Moskwa ( 1979 ) ” oraz okręt patrolowy „ Wasilij Bykow ” ze wsparciem śmigłowców szturmowych ostrzeliwały wyspę z dział pokładowych .
Kiedy rosyjski okręt wojenny ujawnił się i nakazano ukraińskim żołnierzom stacjonującym na wyspie poddanie się , ich odpowiedzią było „ Русский военный корабль , иди нахуй ” ( `` Russkij wojennyj korabl , idi nachuj '' ) .
Nagranie z wymiany zdań zostało po raz pierwszy udostępnione przez ukraińskiego urzędnika rządowego Antona Heraszczenko , a następnie rozpowszechnione przez „ Ukraińską prawdę ” .
Jeden ukraiński żołnierz transmitował na żywo moment , w którym rosyjski okręt otworzył ogień .
Późnym wieczorem Państwowa Straż Graniczna poinformowała , że utracono łączność z wyspą .
O północy czasu lokalnego urzędnicy ogłosili , że siły rosyjskie zajęły wyspę po bombardowaniu z morza i powietrza , które zniszczyło całą infrastrukturę na wyspie .
Zgodnie z pierwotnymi doniesieniami strony ukraińskiej , trzynastu strażników granicznych , reprezentujących całość ukraińskiej obecności wojskowej na wyspie , miało zginąć po odmowie poddania się .
25 lutego rosyjskie ministerstwo obrony poinformowało , że na wyspie znajdowało się 82 żołnierzy , którzy poddali się dobrowolnie bez żadnych ofiar śmiertelnych i zostali ewakuowani do Sewastopola .
26 lutego wieczorem natomiast „ Rossijskaja gazieta ” opublikowała wiadomość , że kilkanaście małych jednostek marynarki ukraińskiej zaatakowało rosyjski okręt , który ewakuował ukraińskich pograniczników .
Według „ RG ” akcja ta miała się odbywać przy współdziałaniu statków cywilnych oraz amerykańskich bezzałogowych statków powietrznych .
Późniejsze informacje przekazane przez ukraińską marynarkę wojenną stwierdziły jednak , że obrońcy przeżyli , zaś z powodu wyczerpania amunicji i po całkowitym zniszczeniu instalacji na wyspie zostali wzięci do rosyjskiej niewoli .
24 marca 2022 została dokonana wymiana jeńców .
Wśród żołnierzy ukraińskich byli obrońcy z Wyspy Wężowej .
Reakcja .
Odpowiedź ukraińskich strażników granicznych na wezwanie do poddania się stała się okrzykiem mobilizacyjnym dla Ukraińców i ich zwolenników na całym świecie .
Porównana została do teksańskiego `` Remember the Alamo ! ''
Media polskojęzyczne zaczęły nazywać starcie o wyspę „ ukraińskimi Termopilami ” .
12 kwietnia 2022 roku , w trakcie wojny , Poczta Ukraińska wydała znaczek pocztowy upamiętniający obronę wyspy , ukazujący w tle krążownik „ Moskwa ” i na pierwszym planie ukraińskiego żołnierza pokazującego mu środkowy palec .
Za symboliczne wydarzenie w kontekście odpowiedzi obrońców wyspy uznano następnie trafienie i zatopienie krążownika „ Moskwa ” 13/14 kwietnia ukraińskimi pociskami przeciwokrętowymi .
Dalsze walki .
Po zdobyciu Wyspy Wężowej Rosjanie umieścili tam placówkę swoich sił zbrojnych .
Na początku maja 2022 roku Ukraina przeprowadziła serię ataków lotniczych na budynki i pojazdy wojskowe na wyspie oraz lekkie okręty w jej okolicy .
7 maja 2022 roku rosyjski kuter desantowy projektu 11770 z samobieżną wyrzutnią przeciwlotniczą Tor na pokładzie został zniszczony w przystani na wyspie przez ukraiński dron Bayraktar TB2 .
30 czerwca 2022 roku Ministerstwo Obrony Rosji ogłosiło , że wycofało wojska z wyspy w „ geście dobrej woli ” po zrealizowaniu celów wojskowych .
Według Ukrainy pospieszne wycofanie sił rosyjskich nastąpiło po ataku na wyspę przez siły ukraińskie .
