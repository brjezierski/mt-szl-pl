Wasilków ( gromada )
Wasilków – dawna gromada , czyli najmniejsza jednostka podziału terytorialnego Polskiej Rzeczypospolitej Ludowej w latach 1954–1972 .
Gromady , z gromadzkimi radami narodowymi ( GRN ) jako organami władzy najniższego stopnia na wsi , funkcjonowały od reformy reorganizującej administrację wiejską przeprowadzonej jesienią 1954 do momentu ich zniesienia z dniem 1 stycznia 1973 , tym samym wypierając organizację gminną w latach 1954–1972 .
Gromadę Wasilków z siedzibą GRN w mieście Wasilków utworzono 31 grudnia 1961 w powiecie białostockim w woj .
białostockim , na mocy uchwały nr 18/3 WRN w Białymstoku z dnia 26 września 1961 , z obszaru zniesionych gromad Jurowce i Studzianki .
1 stycznia 1972 do gromady Wasilków przyłączono obszar zniesionej gromady Ogrodniczki ( bez przysiółka Krasne ) , wyłączono natomiast kolonię Ożynnik , włączając ją do gromady Czarna Wieś Kościelna oraz kolonie Dubowik i Sadowy Stok , wieś Jałówka i grunty lasów państwowych Borsukowizna o powierzchni 14,73 ha , włączając je do miasta Supraśl .
Gromada przetrwała do końca 1972 roku , czyli do kolejnej reformy gminnej .
Z dniem 1 stycznia 1973 roku utworzono gminę Wasilków .
