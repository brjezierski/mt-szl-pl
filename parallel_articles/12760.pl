Strzemieszyce Wielkie ( gromada )
Strzemieszyce Wielkie – dawna gromada , czyli najmniejsza jednostka podziału terytorialnego Polskiej Rzeczypospolitej Ludowej w latach 1954–1972 .
Gromady , z gromadzkimi radami narodowymi ( GRN ) jako organami władzy najniższego stopnia na wsi , funkcjonowały od reformy reorganizującej administrację wiejską przeprowadzonej jesienią 1954 do momentu ich zniesienia z dniem 1 stycznia 1973 , tym samym wypierając organizację gminną w latach 1954–1972 .
Gromadę Strzemieszyce Wielkie z siedzibą GRN w Strzemieszycach Wielkich ( wówczas wsi ; obecnie w granicach Dąbrowy Górniczej ) utworzono – jako jedną z 8759 gromad na obszarze Polski – w powiecie będzińskim w woj .
stalinogrodzkim , na mocy uchwały nr 14/54 WRN w Stalinogrodzie z dnia 5 października 1954 .
W skład jednostki weszły obszary dotychczasowych gromad Grabocin , Strzemieszyce Folwark i Strzemieszyce Wielkie ze zniesionej gminy Strzemieszyce Wielkie w tymże powiecie , a także oddziały leśne nr nr 140-148 i 224 z Nadleśnictwa Gołonóg .
13 listopada 1954 , po pięciu tygodniach , gromadę Strzemieszyce Wielkie zniesiono w związku z nadaniem jej statusu miasta , dla którego ustalono 50 członków miejskiej rady narodowej ( 27 maja 1975 Strzemieszyce Wielkie stały się częścią Dąbrowy Górniczej ) .
