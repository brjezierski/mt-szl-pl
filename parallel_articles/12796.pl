Solniki Wielkie ( gromada )
Solniki Wielkie – dawna gromada , czyli najmniejsza jednostka podziału terytorialnego Polskiej Rzeczypospolitej Ludowej w latach 1954–1972 .
Gromady , z gromadzkimi radami narodowymi ( GRN ) jako organami władzy najniższego stopnia na wsi , funkcjonowały od reformy reorganizującej administrację wiejską przeprowadzonej jesienią 1954 do momentu ich zniesienia z dniem 1 stycznia 1973 , tym samym wypierając organizację gminną w latach 1954–1972 .
Gromadę Solniki Wielkie z siedzibą GRN w Solnikach Wielkich utworzono – jako jedną z 8759 gromad na obszarze Polski – w powiecie oleśnickim w woj .
wrocławskim , na mocy uchwały nr 23/54 WRN we Wrocławiu z dnia 2 października 1954 .
W skład jednostki weszły obszary dotychczasowych gromad Solniki Wielkie , Gręboszyce , Strzałkowa , Świerzyna , Bogusławice , Nowoszyce , Wszechświęte , Wyszogród i Zarzysko ze zniesionej gminy Solniki Wielkie w tymże powiecie .
Dla gromady ustalono 22 członków gromadzkiej rady narodowej .
31 grudnia 1961 do gromady Solniki Wielkie włączono wsie Solniki Małe i Kijowice ze zniesionej gromady Kruszowice oraz wieś Zawidowice ze zniesionej gromady Zbytowa w tymże powiecie .
1 stycznia 1969 z gromady Solniki Wielkie wyłączono wsie Kijowice i Solniki Małe , włączając je do nowo utworzonej gromady Bierutów w tymże powiecie .
Gromada przetrwała do końca 1972 roku , czyli do kolejnej reformy gminnej .
