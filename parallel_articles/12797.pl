Strzelce Wielkie ( gromada )
Strzelce Wielkie – dawna gromada , czyli najmniejsza jednostka podziału terytorialnego Polskiej Rzeczypospolitej Ludowej w latach 1954–1972 .
Gromady , z gromadzkimi radami narodowymi ( GRN ) jako organami władzy najniższego stopnia na wsi , funkcjonowały od reformy reorganizującej administrację wiejską przeprowadzonej jesienią 1954 do momentu ich zniesienia z dniem 1 stycznia 1973 , tym samym wypierając organizację gminną w latach 1954–1972 .
Gromadę Strzelce Wielkie z siedzibą GRN w Strzelcach Wielkich utworzono – jako jedną z 8759 gromad na obszarze Polski – w powiecie brzeskim w woj .
krakowskim , na mocy uchwały nr 19/IV/54 WRN w Krakowie z dnia 6 października 1954 .
W skład jednostki weszły obszary dotychczasowych gromad : Strzelce Małe i Strzelce Wielkie ( bez przysiółka Wygoda ) ze zniesionej gminy Szczurowa w tymże powiecie .
Dla gromady ustalono 17 członków gromadzkiej rady narodowej .
Gromadę zniesiono 30 czerwca 1960 , a jej obszar włączono do gromady Szczurowa .
