Złotoryja ( gromada )
Złotoryja – dawna gromada , czyli najmniejsza jednostka podziału terytorialnego Polskiej Rzeczypospolitej Ludowej w latach 1954–1972 .
Gromady , z gromadzkimi radami narodowymi ( GRN ) jako organami władzy najniższego stopnia na wsi , funkcjonowały od reformy reorganizującej administrację wiejską przeprowadzonej jesienią 1954 do momentu ich zniesienia z dniem 1 stycznia 1973 , tym samym wypierając organizację gminną w latach 1954–1972 .
Gromadę Złotoryja z siedzibą GRN w mieście Złotoryi ( nie wchodzącym w skład gromady ) utworzono – jako jedną z 8759 gromad na obszarze Polski – w powiecie złotoryjskim w woj .
wrocławskim , na mocy uchwały nr 35/54 WRN we Wrocławiu z dnia 2 października 1954 .
W skład jednostki weszły obszary dotychczasowych gromad : Kopacz i Wyskok ze zniesionej gminy Złotoryja , Wilków ze zniesionej gminy Nowy Kościół , Jerzmanice Zdrój ze zniesionej gminy Pielgrzymka oraz Nowa Wieś Złotoryjska ze zniesionej gminy Zagrodno w tymże powiecie .
Dla gromady ustalono 21 członków gromadzkiej rady narodowej .
Gromada przetrwała do końca 1972 roku , czyli do kolejnej reformy gminnej .
1 stycznia 1973 w powiecie złotoryjskim reaktywowano gminę Złotoryja .
