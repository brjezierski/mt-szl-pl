Łomnica ( gromada w powiecie jeleniogórskim )
Łomnica – dawna gromada , czyli najmniejsza jednostka podziału terytorialnego Polskiej Rzeczypospolitej Ludowej w latach 1954–1972 .
Gromady , z gromadzkimi radami narodowymi ( GRN ) jako organami władzy najniższego stopnia na wsi , funkcjonowały od reformy reorganizującej administrację wiejską przeprowadzonej jesienią 1954 do momentu ich zniesienia z dniem 1 stycznia 1973 , tym samym wypierając organizację gminną w latach 1954–1972 .
Gromadę Łomnica z siedzibą GRN w Łomnicy utworzono – jako jedną z 8759 gromad na obszarze Polski – w powiecie jeleniogórskim w woj .
wrocławskim , na mocy uchwały nr 15/54 WRN we Wrocławiu z dnia 2 października 1954 .
W skład jednostki weszły obszary dotychczasowych gromad Łomnica , Dąbrowica , Wojanów i Bobrów ze zniesionej gminy Łomnica w tymże powiecie .
Dla gromady ustalono 27 członków gromadzkiej rady narodowej .
1 stycznia 1960 do gromady Łomnica włączono obszar zniesionej gromady Czarne w tymże powiecie .
Gromada przetrwała do końca 1972 roku , czyli do kolejnej reformy gminnej .
