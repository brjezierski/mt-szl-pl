Świerże ( gromada )
Świerże – dawna gromada , czyli najmniejsza jednostka podziału terytorialnego Polskiej Rzeczypospolitej Ludowej w latach 1954–1972 .
Gromady , z gromadzkimi radami narodowymi ( GRN ) jako organami władzy najniższego stopnia na wsi , funkcjonowały od reformy reorganizującej administrację wiejską przeprowadzonej jesienią 1954 do momentu ich zniesienia z dniem 1 stycznia 1973 , tym samym wypierając organizację gminną w latach 1954–1972 .
Gromadę Świerże z siedzibą GRN w Świerżach utworzono – jako jedną z 8759 gromad na obszarze Polski – w powiecie chełmskim w woj .
lubelskim na mocy uchwały nr 7 WRN w Lublinie z dnia 5 października 1954 .
W skład jednostki weszły obszary dotychczasowych gromad Świerże I , Świerże II i Dobryłów oraz miejscowość Zamieście kol .
z dotychczasowej gromady Dobryłówka ze zniesionej gminy Świerże w tymże powiecie .
Dla gromady ustalono 15 członków gromadzkiej rady narodowej .
1 stycznia 1958 do gromady Świerże włączono wieś Hniszów , kolonię Hniszów , kolonię Brzeziny , kolonię Wesołówka , kolonię Zofijówka , kolonię Marysin i kolonię Jamny ze zniesionej gromady Rudka oraz wsie Dobryłówka , Ludwin i Wólka Okopska ze zniesionej gromady Wólka Okopska w tymże powiecie .
Gromada przetrwała do końca 1972 roku , czyli do kolejnej reformy gminnej .
