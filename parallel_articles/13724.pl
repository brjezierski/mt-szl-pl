Żerków ( gromada )
Żerków – dawna gromada , czyli najmniejsza jednostka podziału terytorialnego Polskiej Rzeczypospolitej Ludowej w latach 1954–1972 .
Gromady , z gromadzkimi radami narodowymi ( GRN ) jako organami władzy najniższego stopnia na wsi , funkcjonowały od reformy reorganizującej administrację wiejską przeprowadzonej jesienią 1954 do momentu ich zniesienia z dniem 1 stycznia 1973 , tym samym wypierając organizację gminną w latach 1954–1972 .
Gromadę Żerków z siedzibą GRN w mieście Żerków ( nie wchodzącym w skład gromady ) utworzono – w powiecie jarocińskim w woj .
poznańskim , na mocy uchwały nr 22/54 WRN w Poznaniu z dnia 5 października 1954 .
W skład jednostki weszły obszary dotychczasowych gromad : Lisew , Raszewy , Stęgosz i Żółków ze zniesionej gminy Żerków w tymże powiecie .
Dla gromady ustalono 27 członków gromadzkiej rady narodowej .
1 stycznia 1960 do gromady Żerków włączono obszary zniesionych gromad Chrzan i Śmiełów w tymże powiecie .
1 stycznia 1970 do gromady Żerków włączono 387,76 ha z miasta Żerków w tymże powiecie .
31 grudnia 1971 do gromady Żerków włączono obszary zniesionych gromad Dobieszczyzna i Przybysław w tymże powiecie .
Gromada przetrwała do końca 1972 roku , czyli do kolejnej reformy gminnej .
1 stycznia 1973 w powiecie jarocińskim reaktywowano gminę Żerków .
