Bystrzyca ( gromada w powiecie lwóweckim )
Bystrzyca ( od 1 VII 1968 `` Wleń '' ) – dawna gromada , czyli najmniejsza jednostka podziału terytorialnego Polskiej Rzeczypospolitej Ludowej w latach 1954–1972 .
Gromady , z gromadzkimi radami narodowymi ( GRN ) jako organami władzy najniższego stopnia na wsi , funkcjonowały od reformy reorganizującej administrację wiejską przeprowadzonej jesienią 1954 do momentu ich zniesienia z dniem 1 stycznia 1973 , tym samym wypierając organizację gminną w latach 1954–1972 .
Gromadę Bystrzyca z siedzibą GRN w Bystrzycy utworzono – jako jedną z 8759 gromad na obszarze Polski – w powiecie lwóweckim w woj .
wrocławskim , na mocy uchwały nr 21/54 WRN we Wrocławiu z dnia 2 października 1954 .
W skład jednostki weszły obszary dotychczasowych gromad Bystrzyca , Radomiłowice , Bełczyn i Tarczyn ze zniesionej gminy Bystrzyca w tymże powiecie .
Dla gromady ustalono 9 członków gromadzkiej rady narodowej .
1 stycznia 1960 z gromady Bystrzyca wyłączono wieś Radomiłowice , włączając ją do gromady Sobota w tymże powiecie ; do gromady Bystrzyca włączono natomiast obszary zniesionych gromad Czernica i Łupki ( bez wsi Marczów ) tamże .
Tego samego dnia przeniesiono też siedzibę GRN gromady Bystrzyca z Bystrzycy do Wlenia , zachowując jednak nazwę `` gromada Bystrzyca '' .
1 lipca 1968 gromadę Bystrzyca zniesiono w związku ze zmianą nazwy jednostki na `` gromada Wleń '' .
