Cieszyński Ślōnsk
Cieszyński Ślōnsk ( po polsku `` Śląsk Cieszyński '' , po czesku `` Těšínsko '' abo `` Těšínské Slezsko '' , pō niymiecku `` Teschener Schlesien '' abo `` Teschener Land '' ) je miano , kere ôznaczŏ ziymie dŏwnygo Cieszyńskigo ksiynstwa społym se wszyjskimi sztandysherszaftami , kere były niyskorzi ôsobnymi ksiynstwami , a s terynym dŏwnygo sztandysherszaftu Bogumin .
Do kōńca piyrszyj światowyj wojny to bōł z geografijnygo i kulturowygo ôglōndu jedyn ôbszar , kery we austryjacko-madziarskij mōnarchiji bōł wschodniōm tajlōm krōnlandu Austryjacki Ślōnsk , a potym go po porã rokōw trwajōncym kōnflikcie potajlowali we roku 1920 miyndzy Czechosłowacyjõ ( zachodniŏ tajla ) i Polskã ( wschodniŏ tajla ) .
Historycznie nŏleży do Gōrnego Ślōnska , nale autochtōny stworziły włŏsnõ regijōnalnõ idyntyfikacyjõ i niy majōm siã za Gōrnoślōnzŏkōw .
Cieszyński Ślōnsk zabiyrŏ 2 283 km² ( tela co Luksymburg ) , z tego 1 274 km² ( 55,8 % ) nŏleży do Czeskij Republiki a 1 009 km² ( 44,2 % ) do Polski .
Miyszko tukej wiyncyj jak 800 tysiyncy ludzi , z czego bezmała 450 tysiyncy przipadŏ na czeskõ tajlã a 350 tysiyncy na polskõ tajlã .
Historycznōm stolicōm je Cieszyn , dzisiŏ potajlowany granicōm sztatōw .
Na Ślōnsku Cieszyńskim leży tajla Ôstrawy i Frydka-Mistka na prawym brzegu Ôstrawice i tyż lewobrzeżnŏ połowa Biylska-Biołyj .
Inksze ważne miasta sōm : Karwinŏ , Hawiyrzōw , Bogumin , Trziniec , Skoczōw , Wisła i Czechowice-Dziydzice .
