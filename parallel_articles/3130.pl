Czelabińsk ( meteoryt )
Czelabińsk – ( Chelyabinsk ) oficjalna nazwa fragmentów meteoroidu , który 15 lutego 2013 wszedł w atmosferę Ziemi .
Lecący przez atmosferę superbolid spowodował znaczne straty uszkadzając ponad siedem tysięcy budynków i pośrednio powodując obrażenia u około 1500 osób ( głównie spowodowane przez fragmenty rozbitych szyb ) .
Odnalezione fragmenty meteorytu należą do chondrytów zwyczajnych .
Meteoroid .
Meteoroid należał do grupy Apolla .
Jego średnica przed wejściem w atmosferę szacowana jest na około siedemnaście metrów , a masa na około dziesięć tysięcy ton .
Obiekt uderzył w atmosferę ziemską z kierunku wschodniego i rozpadł się na wysokości 15 do 25 kilometrów .
Nazwa .
Nazwa meteorytu została przyjęta 18 marca 2013 , początkowo proponowano aby nosił on nazwę Czebarkul od miasta Czebarkul leżącego przy jeziorze o tej samej nazwie , gdzie znaleziono pierwsze niewielkie fragmenty meteorytu .
Skład i klasyfikacja .
Meteoryt został sklasyfikowany jako chondryt zwyczajny .
Wstępna analiza jego składu wskazuje na zawartość około 10 % żelaza meteorytowego , a także obecność oliwinów i siarczków .
W 2014 w meteorycie odnaleziono fragmenty jadeitu , które wskazują na to , że około 290 milionów lat temu meteoroid zderzył się ze znacznie większym meteoroidem z prędkością wynoszącą około 0,4–1,5 km/s .
W momencie zderzenia doszło do wyzwolenia znacznej energii i temperatura bolidu wzrosła miejscami do przynajmniej 1700–2000 °C co doprowadziło do powstania między innymi jadeitu .
Odnalezione fragmenty .
Według relacji świadków jeden z większych odłamków wpadł do jeziora Czebarkul , wybijając w zamarzniętej tafli lodowej jeziora przerębel o średnicy około ośmiu metrów ; wokół przerębla znaleziono leżące na lodzie czarne mineralne okruchy o rozmiarach do jednego centymetra .
Ponieważ jednak wysłani na miejsce zdarzenia nurkowie nie znaleźli większych odłamków meteorytu , dopuszcza się przypuszczenie , że przerębel mogła powstać na skutek „ innych przyczyn ” .
W dnie jeziora znaleziono kratery , które mogły być zrobione przez upadające fragmenty , ale z powodu trudnych warunków panujących na dnie jeziora dotychczas ( 27 lutego 2013 ) nie znaleziono jeszcze w nich żadnych kawałków meteorytu .
Liczne fragmenty zostały także znalezione na obszarach na zachód od Czelabińska .
Okoliczni mieszkańcy zebrali wiele fragmentów meteorytu , często znajdowane w zaspach śnieżnych były one bardzo łatwe do odkrycia , jako że upadając pozostawiły za sobą widoczny ślad w śniegu .
Początkowo odnaleziono ponad sto niewielkich fragmentów , z czego największy kawałek ważył ponad jeden kilogram ; łączna masa fragmentów w połowie marca 2013 określona była na około sto kilogramów .
W kolejnych miesiącach znajdowano szereg fragmentów ważących do kilku kilogramów .
16 października 2013 z jeziora Czebarkul wydobyto kamień o masie wynoszącej 570 kg , który najprawdopodobniej jest częścią meteorytu .
Fragmenty meteorytu mogą osiągnąć dużą wartość kolekcjonerską , według ekspertów jeden gram materiału pochodzącego z tego meteorytu może być warty ponad dwa tysiące dolarów .
