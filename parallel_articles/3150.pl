Czerniejewo ( gromada )
Czerniejewo – dawna gromada , czyli najmniejsza jednostka podziału terytorialnego Polskiej Rzeczypospolitej Ludowej w latach 1954–1972 .
Gromady , z gromadzkimi radami narodowymi ( GRN ) jako organami władzy najniższego stopnia na wsi , funkcjonowały od reformy reorganizującej administrację wiejską przeprowadzonej jesienią 1954 do momentu ich zniesienia z dniem 1 stycznia 1973 , tym samym wypierając organizację gminną w latach 1954–1972 .
Gromadę Czerniejewo z siedzibą GRN w mieście Czerniejewie ( nie wchodzącym w skład gromady ) utworzono – jako jedną z 8759 gromad na obszarze Polski – w powiecie gnieźnieńskim w woj .
poznańskim , na mocy uchwały nr 19/54 WRN w Poznaniu z dnia 5 października 1954 .
W skład jednostki weszły obszary dotychczasowych gromad Graby , Kąpiel i Rakowo , ponadto miejscowości Czerniejewo II i Goranin z dotychczasowej gromady Czerniejewo II oraz miejscowość Pakszyn z dotychczasowej gromady Szczytniki Czerniejewskie – ze zniesionej gminy Czerniejewo w tymże powiecie .
Dla gromady ustalono 12 członków gromadzkiej rady narodowej .
1 stycznia 1960 do gromady Czerniejewo włączono obszar zniesionej gromady Szczytniki Czerniejewskie w tymże powiecie .
1 stycznia 1962 do gromady Czerniejewo włączono miejscowość Pawłowo ze znoszonej gromady Pierzyska w tymże powiecie .
Gromada przetrwała do końca 1972 roku , czyli do kolejnej reformy gminnej .
1 stycznia 1973 w powiecie gnieźnieńskim reaktywowano gminę Czerniejewo .
