Czarnolas ( gromada )
Czarnolas – dawna gromada , czyli najmniejsza jednostka podziału terytorialnego Polskiej Rzeczypospolitej Ludowej w latach 1954–1972 .
Gromady , z gromadzkimi radami narodowymi ( GRN ) jako organami władzy najniższego stopnia na wsi , funkcjonowały od reformy reorganizującej administrację wiejską przeprowadzonej jesienią 1954 do momentu ich zniesienia z dniem 1 stycznia 1973 , tym samym wypierając organizację gminną w latach 1954–1972 .
Gromadę Czarnolas siedzibą GRN w Czarnolesiu [ sic ! ]
utworzono – jako jedną z 8759 gromad na obszarze Polski – w powiecie kozienickim w woj .
kieleckim , na mocy uchwały nr 13e/54 WRN w Kielcach z dnia 29 września 1954 .
W skład jednostki weszły obszary dotychczasowych gromad Czarnolas , Jabłonów , Jadwinów ( bez wsi Łuczynów ) i Władysławów oraz wieś Ługowa Wola z dotychczasowej gromady Świetlikowa Wola ze zniesionej gminy Policzna w tymże powiecie .
1 października 1954 gromada weszła w skład nowo utworzonego powiatu zwoleńskiego w tymże województwie , gdzie ustalono dla niej 17 członków gromadzkiej rady narodowej .
31 grudnia 1961 do gromady Czarnolas przyłączono wieś Łuczynów ze zniesionej gromady Paciorkowa Wola .
Gromada przetrwała do końca 1972 roku , czyli do kolejnej reformy gminnej .
