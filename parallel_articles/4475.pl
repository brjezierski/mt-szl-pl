Tworóg ( gromada )
Tworóg – dawna gromada , czyli najmniejsza jednostka podziału terytorialnego Polskiej Rzeczypospolitej Ludowej w latach 1954–1972 .
Gromady , z gromadzkimi radami narodowymi ( GRN ) jako organami władzy najniższego stopnia na wsi , funkcjonowały od reformy reorganizującej administrację wiejską przeprowadzonej jesienią 1954 do momentu ich zniesienia z dniem 1 stycznia 1973 , tym samym wypierając organizację gminną w latach 1954–1972 .
Gromadę Tworóg z siedzibą GRN w Tworogu utworzono – jako jedną z 8759 gromad na obszarze Polski – w powiecie tarnogórskim w woj .
stalinogrodzkim , na mocy uchwały nr 23/54 WRN w Stalinogrodzie z dnia 5 października 1954 .
W skład jednostki weszły obszary dotychczasowych gromad Brynek , Nowa Wieś Tworoska , Świniowice i Tworóg oraz niektóre parcele z karty 1 obrębu Hanusek z dotychczasowej gromady Hanusek ze zniesionej gminy Tworóg w tymże powiecie .
Dla gromady ustalono 27 członków gromadzkiej rady narodowej .
20 grudnia 1956 województwo stalinogrodzkie przemianowano ( z powrotem ) na `` katowickie '' .
31 grudnia 1961 do gromady Tworóg włączono obszar zniesionej gromady Potępa ( oprócz wsi Potępa ) w tymże powiecie .
30 czerwca 1963 do gromady Tworóg włączono niektóre parcele z obrębu katastralnego Potępa z osiedla Krupski Młyn w tymże powiecie .
Gromada przetrwała do końca 1972 roku , czyli do kolejnej reformy gminnej .
1 stycznia 1973 w powiecie tarnogórskim reaktywowano gminę Tworóg .
