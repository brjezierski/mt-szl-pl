Imielno ( gromada )
Imielno – dawna gromada , czyli najmniejsza jednostka podziału terytorialnego Polskiej Rzeczypospolitej Ludowej w latach 1954–1972 .
Gromady , z gromadzkimi radami narodowymi ( GRN ) jako organami władzy najniższego stopnia na wsi , funkcjonowały od reformy reorganizującej administrację wiejską przeprowadzonej jesienią 1954 do momentu ich zniesienia z dniem 1 stycznia 1973 , tym samym wypierając organizację gminną w latach 1954–1972 .
Gromadę Imielno z siedzibą GRN w Imielnie utworzono – jako jedną z 8759 gromad na obszarze Polski – w powiecie jędrzejowskim w woj .
kieleckim , na mocy uchwały nr 13b/54 WRN w Kielcach z dnia 29 września 1954 .
W skład jednostki weszły obszary dotychczasowych gromad Imielno , Helenów , Jakubów , Sobowice i Dzierszyn ( bez kolonii Rajchotka ) ze zniesionej gminy Mierzwin w tymże powiecie .
Dla gromady ustalono 26 członków gromadzkiej rady narodowej .
31 grudnia 1961 do gromady Imielno przyłączono wsie Bełk i Mierzwin oraz kolonie Kwasków , Leonów i Szczery Bór ze zniesionej gromady Mierzwin .
31 grudnia 1962 do gromady Imielno przyłączono kolonię Rajchotka z gromady Raków w tymże powiecie .
1 stycznia 1969 do gromady Imielno przyłączono obszar zniesionej gromady Motkowice ; z gromady Imielno wyłączono natomiast wsie Bełk i Mierzwin , włączając je do gromady Opatkowice w tymże powiecie .
Gromada przetrwała do końca 1972 roku , czyli do kolejnej reformy gminnej .
1 stycznia 1973 utworzono gminę Imielno .
