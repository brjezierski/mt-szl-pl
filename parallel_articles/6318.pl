Laska ( gra planszowa )
Laska ( lub Lasca ) – gra planszowa wynaleziona w 1911 roku przez Emanuela Laskera , odmiana warcabów .
Zasady .
Gra toczy się na planszy o wymiarach 7x7 pól .
Każdy gracz na początku dysponuje 11 żołnierzami , rozmieszczonymi na trzech pierwszych rzędach planszy na czarnych polach .
Żołnierze poruszają się tak samo jak zwykłe piony w warcabach — o jedno pole po przekątnej do przodu .
Bicie ( przeskakiwanie przez piony przeciwnika ) jest obowiązkowe , podobnie jak w warcabach .
Jednak zbity pion nie jest usuwany , ale „ brany do niewoli ” : wkłada się go pod pion , który go przeskoczył , przez co tworzą one kolumnę .
Kolumna pozostaje pod kontrolą gracza , którego pion ( przewodnik ) jest na jej szczycie .
Może ona poruszać się jak żołnierz i zbijać pojedynczych żołnierzy przeciwnika , którzy trafiają wówczas na jej spód .
Pojedynczy żołnierz lub kolumna może przeskoczyć kolumnę przeciwnika — wówczas „ wzięty do niewoli ” zostaje tylko przewodnik przeskoczonej kolumny , a reszta kolumny zostaje na swoim miejscu , ewentualnie przechodząc pod kontrolę przeciwnika ( jeśli nowy wierzchni pion kolumny jest w jego kolorze ) .
W jednym ruchu nie można wziąć do niewoli więcej niż jednego piona z każdego pola .
Przewodnik kolumny bądź pojedynczy żołnierz , który dotrze do przeciwległego krańca planszy , staje się oficerem ( jeśli stanie się to podczas bicia , żołnierz lub jego kolumna kończy tu swój ruch ; zasada ta nie dotyczy oficerów ) .
Według oryginalnych zasad Laskera pojedynczy oficer bądź dowodzona przez niego kolumna bije tak samo jak zwykły pion , ale może poruszać się do przodu lub do tyłu .
W innych wersjach gry oficer porusza się i bije jak damka w klasycznych warcabach .
Oficer będący w środku kolumny nie wpływa na jej możliwości .
Oficer może zostać wzięty do niewoli tak samo jak zwykły żołnierz .
Wygrywa ten gracz , który zablokuje przeciwnikowi możliwość ruchu lub weźmie do niewoli wszystkie piony przeciwnika .
