Limanowa ( gromada )
Limanowa – dawna gromada , czyli najmniejsza jednostka podziału terytorialnego Polskiej Rzeczypospolitej Ludowej w latach 1954–1972 .
Gromady , z gromadzkimi radami narodowymi ( GRN ) jako organami władzy najniższego stopnia na wsi , funkcjonowały od reformy reorganizującej administrację wiejską przeprowadzonej jesienią 1954 do momentu ich zniesienia z dniem 1 stycznia 1973 , tym samym wypierając organizację gminną w latach 1954–1972 .
Gromadę Limanowa z siedzibą GRN w mieście Limanowa ( nie wchodzącym w jej skład ) utworzono – jako jedną z 8759 gromad na obszarze Polski – w powiecie limanowskim w woj .
krakowskim , na mocy uchwały nr 23/IV/54 WRN w Krakowie z dnia 6 października 1954 .
W skład jednostki weszły obszary dotychczasowych gromad Łososina Górna , Koszary , Pasierbiec , Walowa Góra , Bałażówka , Sowliny i Lipowe ze zniesionej gminy Limanowa , miejscowość Zadziele z dotychczasowej gromady Zamieście ze zniesionej gminy Tymbark oraz miejscowość Słopnice Lipowskie ze zniesionej gminy Słopnice w tymże powiecie .
Dla gromady ustalono 27 członków gromadzkiej rady narodowej .
30 czerwca 1960 do gromady Limanowa przyłączono obszary zniesionych gromad Mordarka i Młynne .
31 grudnia 1961 z gromady Limanowa wyłączono wieś Mordarka włączając ją do gromady Stara Wieś .
Gromada przetrwała do końca 1972 roku , czyli do kolejnej reformy gminnej .
1 stycznia 1973 reaktywowano gminę Limanowa .
