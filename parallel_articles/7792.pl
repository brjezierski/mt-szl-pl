Modliborzyce ( gromada w powiecie janowskim )
Modliborzyce – dawna gromada , czyli najmniejsza jednostka podziału terytorialnego Polskiej Rzeczypospolitej Ludowej w latach 1954–1972 .
Gromady , z gromadzkimi radami narodowymi ( GRN ) jako organami władzy najniższego stopnia na wsi , funkcjonowały od reformy reorganizującej administrację wiejską przeprowadzonej jesienią 1954 do momentu ich zniesienia z dniem 1 stycznia 1973 , tym samym wypierając organizację gminną w latach 1954–1972 .
Gromadę Modliborzyce z siedzibą GRN w Modliborzycach ( wówczas wsi ) utworzono – jako jedną z 8759 gromad na obszarze Polski – w powiecie kraśnickim w woj .
lubelskim na mocy uchwały nr 10 WRN w Lublinie z dnia 5 października 1954 .
W skład jednostki weszły obszary dotychczasowych gromad Ciechocin , Dąbie , Gwizdów , Kalenne , Lute , Modliborzyce , Majdan , Słupie , Świnki i Zamek ze zniesionej gminy Modliborzyce w tymże powiecie .
Dla gromady ustalono 27 członków gromadzkiej rady narodowej .
1 stycznia 1956 gromada weszła w skład reaktywowanego powiatu janowskiego w tymże województwie .
29 lutego 1956 do gromady Modliborzyce włączono wieś Michałówka z gromady Polichna Dolna w powiecie kraśnickim w tymże województwie .
1 stycznia 1960 do gromady Modliborzyce włączono obszar zniesionej gromady Wolica w tymże powiecie .
Gromada przetrwała do końca 1972 roku , czyli do kolejnej reformy gminnej .
1 stycznia 1973 – tym razem w powiecie janowskim – reaktywowano gminę Modliborzyce .
