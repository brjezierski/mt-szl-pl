Podłęże ( gromada )
Podłęże ( do 29 VI 1960 `` Staniątki '' ) – dawna gromada , czyli najmniejsza jednostka podziału terytorialnego Polskiej Rzeczypospolitej Ludowej w latach 1954–1972 .
Gromady , z gromadzkimi radami narodowymi ( GRN ) jako organami władzy najniższego stopnia na wsi , funkcjonowały od reformy reorganizującej administrację wiejską przeprowadzonej jesienią 1954 do momentu ich zniesienia z dniem 1 stycznia 1973 , tym samym wypierając organizację gminną w latach 1954–1972 .
Gromadę Podłęże z siedzibą GRN w Podłężu utworzono 30 czerwca 1960 roku w powiecie krakowskim w woj .
krakowskim w związku z przeniesieniem siedziby GRN gromady Staniątki ze Staniątek do Podłęża i przemianowaniem jednostki na `` gromada Podłęże '' ; równocześnie do gromady Podłęże przyłączono obszar zniesionej gromady Zakrzów .
W kwietniu 1969 dla gromady ustalono 23 członków gromadzkiej rady narodowej .
1 stycznia 1970 gromada składała się ze wsi : Ochmanów , Podłęże , Słomiróg , Staniątki , Suchoraba , Zagórze i Zakrzów .
Gromada przetrwała do końca 1972 roku , czyli do kolejnej reformy gminnej .
