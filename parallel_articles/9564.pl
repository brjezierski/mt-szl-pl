Pysznica ( struga )
Pysznica – struga , prawobrzeżny dopływ Parsęty , o długości 14,1 km , płynący w całości na Równinie Białogardzkiej , w woj .
zachodniopomorskim , w gminie Karlino i gminie Dygowo .
Struga ma źródła między wsiami Syrkowice a Mierzynek , skąd biegnie w kierunku północno-zachodnim przepływając przez południową część wsi Skoczów ( Skoczewko ) .
Dalej na obszarze leśnym odbiera od prawego brzegu połączone dopływy z Wyganowa i z Jeziora Czarnego .
W okolicy wsi Połomino meandruje i odbiera od prawego brzegu dopływ z Rusowa .
Następnie zaczyna biec w kierunku południowym , gdzie przepływa przez mokradła i pod drogą wojewódzką nr 163 .
Po minięciu osady Pyszka i mokradła Pyszka uchodzi do prawego starorzecza Parsęty , połączonego z głównym korytem .
Według danych regionalnego zarządu gospodarki wodnej dominującymi gatunkami ryb w wodach Pysznicy są : pstrąg , okoń , płoć , ciernik , kiełb krótkowąsy .
Pozostałymi gatunkami ryb występujących w rzece są : pstrąg potokowy , kleń , jelec , krąp , szczupak pospolity , lin , cierniczek , miętus pospolity .
W Pysznicy występują także : koza i słonecznica , będące gatunkami chronionymi .
Obszar dopływu z Rusowa oraz odcinek Pysznicy od połączenia do ujścia strugi należy do obszaru mającego znaczenie dla Wspólnoty – `` Dorzecze Parsęty '' .
Nazwę `` Pysznica '' wprowadzono urzędowo w 1948 roku , zastępując poprzednią niemiecką nazwę strugi – `` Peuske Bach '' .
